# Kuljetukset laivojen varassa – asiantuntija huolissaan ulkomaisen omistuksen kasvusta

Suomen huoltovarmuusmalli perustuu pitkälti siihen, että puuttuvia tarvikkeita voidaan kriisin tullen hankkia ulkomailta. Huoltovarmuudesta väitöskirjan tehnyt lippueamiraali Bo Österlund varoittaa, että merikuljetusketjun toiminta ei kuitenkaan ole sataprosenttisen varma kaikissa oloissa.

[KUVA]

– Yli kahdeksankymmentä prosenttia ulkomaankaupasta tulee meritse tai lähtee meritse. Mitä tapahtuu, jos meillä ei tätä reittiä ole käytössä? Yhden konttilaivan lasti vaatii tuhat rekkaa, eikä niitä kaikkia voi Ruotsin kautta ajaa – tämä on mahdoton yhtälö, hän sanoo.

Österlundin mukaan laivojen siirtyminen ulkomaiseen omistukseen voi heikentää Suomen toimintamahdollisuuksia kriisioloissa.

– Omistaja sanoo, mitä tehdään ja minne mennään. Näinhän se on.

Vain hieman yli 30 prosenttia ulkomaankaupan merikuljetuksista hoidetaan enää Suomen lipun alla liikennöivillä aluksilla. Lisäksi osa Suomen lipulla purjehtivista laivoista on ulkomaisessa omistuksessa.

Suomalainen huoltovarmuusmalli joutui testiin, kun matkustajat kaikkosivat autolautoilta koronan seurauksena. Pelkän rahdin kuljettaminen olisi varustamoille tappiollista. Tavanomaisten merenkulun tukien lisäksi valtio joutui lupaamaan kymmenien miljoonien eurojen väliaikaisen tuen varustamoille, jotta laivat pysyivät liikenteessä.